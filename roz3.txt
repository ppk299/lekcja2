Opis One piece


One Piece opowiada nam historię młodego, nieznanego światu pirata o jakże złowieszczym i mrożącym krew w żyłach imieniu Monkey D. Luffy, który za cel życia obrał sobie całkiem drobne marzenie - zostanie Królem Piratów! W świecie One Piece znajduje się 5 oceanów; cztery z nich to odpowiednio South/North/East/West Blue, piątym zaś (największym, najniebezpieczniejszym i usianym wysepkami) jest Grand Line. To właśnie gdzieś na tym piątym oceanie znajduje się tytułowy One Piece - skarb pozostawiony przez poprzedniego Króla Piratów Gol D. Rogera, którego to skarbu właściciel staje się władcą Grand Line. Oczywistym jest, że Luffy, choć piekielnie silny, samotnie nigdy nie da rady zrealizować swojego marzenia - nie sposób wszak samemu sterować statkiem... I to nie byle łajbą ale prawdziwą piracką galerą, toteż priorytetem naszego rubasznego bohatera staje się zebranie załogi! Kto będzie tę załogę stanowił? Czy okażą się kompanami godnymi zaufania czy też pazernymi hedonistami? Na czym polega nieludzka siła Luffyego? Odpowiedzi na te wszystkie i wiele więcej pytań czekają na was w tej oto przygodzie.